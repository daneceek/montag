Každá kniha popisuje jeden rok v životě Harryho Pottera, počínaje prostředkem prázdnin (kdy má Harry narozeniny) a konče závěrem školního roku a příjezdem bradavického expresu do Londýna. Výjimkou je první kniha, která začíná tím, jak se několikaměsíční Harry ocitl u svých příbuzných Dursleyových. Po úvodní kapitole se děj ocitá o několik let později uprostřed léta v den 11. narozenin Harryho bratrance Dudleyho, několik dní před Harryho narozeninami a prostřednictvím několika historek, předložených jako vzpomínky, je nastíněn Harryho život u tety a strýce. V prvním díle je Harrymu a jeho spolužákům 11 let, v šestém se na konci blíží k 17. narozeninám. Do pátého dílu měly jednotlivé knihy vzrůstající délku, ale šestý díl tuto tendenci narušil. Děj se časem komplikuje (včetně politických zápletek), zvyšuje se počet postav a také přibývá temnějších momentů.